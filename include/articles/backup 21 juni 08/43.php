<h4>Knark-Lisas bekännelser</h4>

<p style="font-weight: bold;">
För de flesta som upptäcker droger i tonåren är det genom kompisar. Man får höra
talas om någon som provat något eller så har man en kompis som testat ett och annat.
Det är väl lite som första gången man provar att röka; någon sträcker fram en cigg
och frågar om man inte vill prova. Man är både nyfiken och försiktig, samtidigt som
man vet att det gäller att verka lugn. Det är både grupptryck och ens egen nyfikenhet
som avgör om man bara snuddar vid ciggen med läpparna eller om man djärvt tar ett djupt
halsbloss första gången.<br />
Och sedan hostar som satan.
</p>
<p>
	Vad som fick mig att börja var ren nyfikenhet. Eller fascination snarare. Jag skulle nog
	säga att jag var beroende redan innan jag snortade min första lina, just för att jag lockades
	så mycket av mystiken med droger.
	Jag kände flera som jag visste partyknarkade.
	Därför var det inga problem för mig att få tag på grejer och ta mig in i rätt krets.
	Jag väntade inte ens på att nån skulle räcka fram en joint eller en liten glad tablett. Jag började
	helt enkelt hänga med dem som jag visste pundade och umgicks mindre med mina andra kompisar. Eftersom jag
	var tjej, och en liten sådan, var det ingen som förväntade sig att jag skulle vara med 
	när det gällde "riktiga grejer". Mina kompisar var inga langare som försökte pusha på en nåt, de
	var till och med rädda om mig och
	hade nog aldrig gett mig nåt om jag inte helt enkelt frågat, "Ska vi dela på en gubbe?"
</p>
<p>
Jag visste redan vilka droger som gällde; kola, E, och tjack. Kola var för dyrt och ecstasy verkade för osäkert efter alla
historier man hör. Dessutom hade jag erfarenhet av att festa med folk som gick på de olika drogerna och jag kom rätt snabbt fram till
att E helt enkelt inte var nåt för mig. Det var tjack jag föll för och tjacket blev så småningom min ersättare för
lördagsgodis, alkohol, och ibland middag. Det hade precis rätt effekter, gick bra att röka hasch till, var tillgängligt
och relativt billigt. Det bästa var att jag kände att jag kunde kontrollera drogen, att det inte var drogen som
kontrollerade mig.
</p>

<p>
En kväll, en tisdagskväll tror jag (inte för att jag hade koll på veckodagarna), var jag ute och gick med min kompis Ali. Det var tråkigt höstväder,
som vanligt hade vi inget att göra och var ganska uttråkade. Eftersom detta var under en period då jag drog tjack minst en
gång i veckan var det helt naturligt för oss att ringa upp en kompis och se om han kunde skaffa nåt åt oss.
</p>

<p>
	Kompisen, John, hade egen lägenhet där man kunde hänga ostört och ofta stanna i flera dagar om man kände för det.
Det var med andra ord det perfekta tillhållet. John var också större, äldre, och tuffare än jag och Ali, och han var en sån som
lättare fick tag på bra grejer.
</p>
<p>
Det var bara att ringa upp John. Vi mötte honom inne i stan för att hoppa på 7:an till Bergsjön.
Det var en jävligt massa krångel den kvällen, inte alls så lätt som det brukade vara, för hos Johns kontakt i Bergsjön var det torrt trots
att han sagt att det bara var att komma över. John fick sköta snacket och jag höll mig vid sidan om. De tjafsade lite och
John viftade med armarna när han pratade. Till slut visade det sig
att Johns kran inte kunde fixa fram nåt förrn's till helgen och att han ville att John skulle åka med till Borås så att han kunde låna pengar.
De tjatade lite till och sen gick vi till spårvagnen igen.
</p>
<p>
Jag kände mig lite obekväm efter
diskussionen med Johns kompis. Det kunde vara lite jobbigt ibland när man skulle skaffa tjack.
Mina kompisar var schyssta och med dem sköttes affärerna utan problem, men ibland träffade man andra typer, såna som
man inte vill hamna i bråk med. Jag var aldrig rädd för nån men bland en del fanns det inget som hette respekt om du inte
hävdade dig och visade att du var lika hård som dem. Det enklaste var att bara ringa upp en kompis som langade, nån man inte kände
sig underlägsen och som alltid kunde fixa helt okej tjack.
</p>
<p>
På spårvagnen kom vi fram till vem vi skulle ringa. John letade i sin telefonbok och passade på att flasha lite extra med sin nya mobil.
Han sa att det fick bli standardgrejer hos en kille i Frölunda och vi tog oss till hans område. Vi väntade vid några bänkar och rökte varsinn cigg.
När Johns kompis dök upp hälsade han på John och nickade till mig och Ali och vi hälsade tillbaka. Vi satte oss på en av bänkarna, på ryggstödet, och
Johns kompis tog fram den lilla påsen med vitt pulver. Antagligen var det blandat med tvättmedel, talk, bakpulver, eller något annat som folk
blandar i tjack för att sälja mindre för mer än vad det är värt. Det går aldrig att veta med tjack. Tydligen är det en av de orenaste
drogerna på marknaden, men det brukade jag inte tänka så mycket på.
</p>
<h3>Bumset och ruset</h3>
<p>
"Har du inget klet då?" frågade John efter att ha granskat den lilla påsen. Kompisen pillade fram vad han sa var en gubbe klet och John såg nöjd ut.
Klet är vad det låter som, en mjuk klump tjack,
som istället för att vara ett pulver är som en bit häftmassa. För fyrahundra kronor kunde vi alltså skaffa fram två gram amfetamin,
tillräckligt mycket för att hålla oss alla tre i ett berusat tillstånd i upp till åtta timmar.

</p>



<p>
På vägen tillbaka till Johns lägenhet delade jag upp kletet i tre små klumpar som jag lindade in i lite papper. Ali jämförde dem noggrant och rullade
den ena bomben mellan tummen och pekfingret. Sen svalde vi varsin bomb,
och väntade på att ruset skulle komma krypandes då kletet i magen sakta började lösas upp. Egentligen hade vi inte behövt dra några linor just då
men när vi kommit in och satt hos vid soffbordet hos John tog vi lite pulver ur påsen och började skrapa ihop tre linor på ett plåtettui.
</p>
<p>
När de andra fått varsin lina rullade jag ihop ett gammalt kvitto från min plånbok, stoppade ena änden i näsborren och böjde mig ner över tjacket.
Jag kände redan hur det kittlades i magen, hur det bubblade av förväntan i mig. Jag visste att det snart skulle sätta igång och trots att jag
vant mig vid känslan av ett rus som sakta kommer krypandes så har spänningen aldrig försvunnit helt.
</p>
<p>
Allra första gången jag snortade brände det innerligt mycket i mina näsborrar. Jag fick direkt upp en bild i hjärnan av kemiskt avfall som puttrar
i en neongrön tecknad serieflod. Efter ett tag fick jag tårar i ögonen och jag kommer ihåg att Ali flinade och sa till mig att inte få det i
tårkanalen, då skulle det svida ännu värre. Så jag baddade lite vatten i öppningen av näsborrarna och försökte koncentrera mig på att inte nysa.
"Dra in det ordentligt några gånger," sa Ali och höll för ena näsborren medan han snortade till några gånger med den andra för att demonstrera.
Jag gjorde likadant och näsan rann lite mindre. Det sista jag fick lära mig var när jag kände hur en klump av konstigt slem tryckte på från längst
bak i näsan. "Det är bara å svälja ner med lite cola," blev jag tillsagd och följde instruktionerna. Det kändes som att jag svalt snorigt tvättemedel.
</p>
<p>
Men den här gången var jag van. Jag hade till och med börjat tycka om hur det brändes i näsan eftersom jag associerade det med känslan av tjackets rus.
Jag andades ut tills mina lungor ropade på syre och flyttade sedan lugnt huvud och upprullat kvitto i en jämn linje över pulverlinan medan
jag hastigt sög in med ena näsborren. Tjacket for up i näsan och jag fortsatte min dammsugarimitation för att få upp de sista lilla kornen som låg kvar
där de tre linorna legat uppradade. Sen lutade jag mig tillbaka i soffan och grimaserade lite åt sticket i näsan. Visst mådde jag bra.
</p>
<p>

Det tog inte lång tid innan det slog och jag började känna mig annorlunda. Det var plötsligt väldigt skönt att vara i John och Alis närvaro.
Det stod Coca Cola på bordet så jag hällde upp ett glas. Colan
bubblade gott i munnen och det stökiga lilla rummet såg mysigt och hemtrevligt ut.
När man är bäng på tjack är det som att man befinner sig i en annan dimension. Man ser allt på ett nytt sätt, uppfattar saker och ting annorlunda
och det känns som att allting blir extremt; ens känslor, sinnen, tankar, och personlighet.
</p>
<p>
Först kommer känslan krypande och man känner inte så mycket. Man börjar ana att något är på väg att förändras, och man känner sig upprymd och glad.
Sen är det som att en magisk, genomskinlig slöja faller över en. Man märker det inte förrn's slöjan täcker en, sjunker in i en, och blir en del av
ens hud. Då har man fått nya ögon, nya öron, och nytt skinn.
Man är i den andra dimensionen.
Man får otrolig lust till allt och känner sig till lags med allt omkring sig.
Dessutom försvinner alla spärrar. Plötsligt känns
allt helt okej, man känner att man kan vara hur öppen som helst, man säger saker man inte skulle sagt annars och man kommer att tänka på saker som
man annars låter bli att tänka på. Det kan också hända att man minns saker som man inte kommit ihåg förut och plötsligt känns det jättebra, och helt
naturligt, att dela sina tankar med närmsta åhörare.
</p>
<p>
Jag kände hur min vänskap till Ali och John värmde inom mig och jag fick en otrolig lust att dela med mig av allt till dem. "Vill du ha min
cola?" frågade jag Ali och räckte över mitt glas. Sen kom jag igång. Munnen jobbade i 120 medan jag pladdrade på om allt möjligt. Det kändes bara
så härligt att få prata med honom. Jag tyckte att jag såg allt från en ny vinkel och ville dela varje ny insikt och tanke med honom. Ali var likadan
och vi satt kvar och pratade hektiskt och glatt utan att märka av att någon tid passerade. Då och då påminde vi varandra om att dricka. Aptiten är
ju helt borta när man är bäng men vatten är ändå lätt att få ner, vilket är bra ifall man inte vill bli uttorkad.
</p>

<p>
John hade försvunnit för att träffa en kompis. Antagligen för att det är bättre att vara fyra än tre. Innan han kom tillbaka hann vi få på musik
och viskade med till våra favoritdelar av Infected Mushrooms. Man blir väldigt kreativ på tjack och med all energi man får
blir det lätt att man kommer igång med att dansa, sjunga, rappa, och annat. Vi rörde oss inlevelsefullt till musiken. Tiden
flöt på utan att vi tänkte på det. Till slut blev vi lugnare och satte oss ner för att dra en till lina. Vi pratade intensivt, la up mer tjack, och
drog fler linor.
</p>
<h3>Slut på det roliga</h3>
<p>
Så småningom började ruset att lägga sig.
Efter några timmar satt vi bara lugnt i soffan. Ali var helt inne i att rappa med till sin mp3 och kladdade texter och bilder på ett papper. Han var
som hypnotiserad, besatt av sitt ritande och rappande, sådär som man kan gå in i sin egna värld. Jag
pillade med vad som fanns kvar av tjacket, la upp en lina, hackade och delade på det med ett kort och gjorde det finare. Jag samlade ihop allt,
skrapade noggrant med kortet för att samla varenda smula. När det låg i en perfekt jämn linje delade jag på det och skrapade lika noggrant för att
få två perfekta linor. Sen bestämde jag mig för att börja om och körde ihop allt till en hög igen och började dela på det med kortet. Jag fortsatte
att skrapa, dela, skrapa, samla ihop, skrapa. Då och då drog vi varsinn lina och jag tog fram nytt tjack att göra i ordning hundra gånger om. Timmarna
bara gick.
</p>

<p>
Plötsligt hörde vi ett brakande, slamrande ljud från ytterdörren. Vi ryckte båda till när vi hörde att dörren öppnades och John brakade in. Han
verkade lite skum och mumlade nåt som inte gick att uppfatta. En tjej kom in i rummet efter honom och såg förvånat på oss. "Ni måste dra nu. Asså...
det finns ingen plats och så, ni vet, det blir jävligt trångt och så. Asså, det är nog bäst att ni drar nu," fick han fram. Plötsligt och hastigt
slängdes vi ut. Det hade börjat ljusna och vi hade ingenstans att ta vägen. Asfalten var småblöt och luften var kall. Det var inte den bästa
situationen att befinna sig i när man precis börjat gå ner. En varm, säker lägenhet där man kunde vara ifred hade behövts för att hålla sig lugn och inte
få för mycket ångest och oroskänslor av nedgången.
</p>
<p>
Efter ett antal jobbiga tillfällen då nån blir helt nerkörd framåt morgonen har jag någorlunda lärt mig hur man hanterar de tomma känslorna man får
av tjacket. Många gånger när jag har gått ner mig har jag fått självmordstankar och gått in i mig själv. Man kan bli inlåst i sina tankar och vet
inte hur man ska ta sig ur det. Man blir helt paralyserad. Blir man kissnödig är det inte säkert att man reser sig för att gå upp för beslutet att
resa sig är alldeles för stort och ångestladdat. Tanken på att ta sig till toaletten är skrämmande och det verkar oöverstigligt. Man blir bara sittandes
där man är och kan inte göra nånting. Då är det bra att sitta inomhus nånstans där man känner sig säker med sina kompisar, annars är det lätt att
man blir alldeles för paranoid.
</p>
<p>
Paranoia är också en stor del av nedgången. Går man ut ur ett rum och kommer tillbaka får man för sig att folk pratar om en. Blir det värre börjar man
tro att man ser och hör saker som egentligen inte händer. Man får för sig saker som inte stämmer, tror att nåt är sant fast det egentligen inte är det.
Så blev det för mig den här gången.
</p>
<p>
När vi satte oss på spårvagnen fick jag för mig att alla glodde på mig. De såg på mig, de luktade sig till det. Tjackpundare! hörde jag hur nån
fräste i örat bakom mig. Jag intalade mig själv att vara lugn eftersom jag visste att folk inte brukade göra så i verkligheten utan
att det är precis så som vanföreställningarna brukar yttra sig. Jag visste att det bara var saker jag fick för mig men det väckte fruktansvärd oro i mig och
jag mådde jättedåligt. "Vi ska av nu va?" frågade jag Ali. "Vadå? Det är väl tre hållplatser kvar eller?" svarade han och jag mumlade fram ett, "jo, det..
det är det nog.. tror jag."
</p>
<p>
Vi visste inte riktigt vart vi skulle ta vägen. Vi pratade med varann men det var svårt att få fram sammanhängande ord när tankarna var så luddiga att de
knappt gick ihop i hela meningar. Vi hade kunnat ta en jättelång promenad men ingen av oss hade orken och den där lusten som man får under ruset vänds
till det motsatta när man är på nedgång. Vi var trötta, kalla, och behövde nåt som kunde hålla oss tillräckligt upptagna för att inte tänka eller
känna efter. Till slut började vi gå hemåt mig. Det vred sig lite i magen på mig vid tanken att nån skulle vara hemma men jag ville hem och vi behövde
komma in nånstans. Vi hade tur; det var ingen hemma och vi fick vara ifred.
</p>
<h3>"Det är helt enkelt inte värt det"</h3>

<p>
Det kändes otroligt skönt att komma hem där man kände sig lugn och där kylan inte störde. Vi slog på tv:n i mitt rum och la oss på sängen för att kolla
på film. Sen drog vi det vi hade kvar av tjacket för att underlätta nedgången. Efter nån timma kände jag att det bara var jobbigt att se på tv. Den där
obekväma känslan som tryckte i bröstet fortsatte att störa. Jag började pilla med saker i rummet; letade bland videoband och dvd-filmer, sorterade
pennor, och kollade igenom min musik. Till slut satte jag mig vid tv:n igen. Jag orkade inte göra något annat.
</p>
<p>
Det tar oftast ett helt dygn efter det att man bumsat innan man kan sova nåt, och mer innan man kan sova normalt igen. Att bli av med det
tröga, sega tänkandet tar längre tid. Det kan sitta i ett bra tag, så länge man fortsätter att bumsa då och då. En del fortsätter att hålla igång,
skaffar nytt tjack när nedgången är över och börjar om alltihop direkt igen. Så
kan man hålla på ett tag och ju längre man fortsätter desto mer känns det som att man försvinner från allt annat. Man går in i det helt enkelt, det blir
centrum i ens liv. Visst funkar det att fortsätta med vissa delar av livet som normalt, men ju längre man håller på desto mindre tid får man till annat.
Två av mina bästa kompisar är helt fast i det. De gör inte så mycket annat än att knarka.
</p>
<p>
Kort efter den gången när vi blev utslängda hos John började jag känna att det inte var värt det.
Det var inte värt att må så dåligt efteråt för att få ha kul några timmar.
Ruset är en upplevelse som jag inte kan jämföra med något annat, men att gå ner på tjack är väldigt påfrestande.
Man blir nojig, rastlös men ändå orkeslös, får ångest, och kan inte äta nåt fastän att magen vrider sig konstant.
Det är för jävligt, även om man lär sig hantera det med tiden. Man lär sig att hålla koll på sig själv med att påminna om att det är tjacket som
spökar och att ens misstankar och oroskänslor egentligen bara beror på obalans i hjärnan. Ändå blir de kvar där, alla jobbiga
tankar som gnager på en och då är det på ett sätt lättare att bara försvinna in i tjackets dimma igen. Det är väl det som kallas beroende.
</p>
<p>
Jag minns en gång när jag var hemma hos en kompis och hans pappa, som man inte brukade se så mycket av, kom hem. Han var konstig på nåt sätt, det var
svårt att säga vad det var men han pratade liksom på ett annorlunda sätt och hade ett konstigt ansiktsuttryck. Min kompis skämdes jättemycket, det såg
man på honom, han blev genast obekväm och lite stel. Mamman som hade kollat på tv med oss i vardagsrummet gick ut i köket och kom inte tillbaka förns
pappan hade gått igen. Hon blev också förändrad när han kom hem. Pappan försökte prata med oss och tyckte det var så väldigt trevligt att ha besök och
komma hem till en sån fest. Det hela var lite obehagligt och när jag kollade i hans ögon var det något som slog mig. Jag var inte säker men han verkade
definitivt påverkad och jag tyckte jag kände igen drogen också.
</p>
<p>
Det var en händelserna som fick mig att sluta med tjacket. Jag hade ju sett hur det fick min kompis att må när hans pappa kom hem såndär.
Jag anade väl nånstans långt bak i huvudet att jag kunde, kanske till och med höll på att, bli likadan.
Jag tyckte tjack var kul men det är helt
enkelt inte värt det längre.</p>


<h3>Ordlista</h3>
<ul>
	<li>Tjack - amfetamin</li>
	<li>kola - kokain</li>
	<li>E - ecstasy (MDMA)</li>
	<li>Gubbe - gram</li>
	<li>Bumsa - att ta amfetamin</li>

	<li>Bomb - en liten klump tjack som sväljs för att successivt lösas upp i magen</li>
	<li>klet - mjukt amfetamin med tuggummi-konsistens</li>
	<li>lina - en avlång hög med knark i pulverform</li>
	<li>Skjuta - injicera knark i blodet med spruta</li>
	<li>Snorta - dra upp knark i näsan</li>
	<li>Bäng - påverkad ("hög")</li>

	<li>Gå ner - när de positivia effekterna av en drog ersätts med de dåliga</li>
	<li>Snöa in - fastna i en sysselsättning en lång tid
</ul>
	



<div class="drug_info">
	<h3>Kort om ruset</h3>
	<ul>
		<li>Ökat självförtroende</li>
		<li>Ökad energi</li>

		<li>Ökad lust</li>
		<li>Ökad kreativitet</li>
		<li>Ökad koncentration</li>
		<li>Positiva, glada känslor</li>
		<li>Minskad aptit</li>
<li>Varar endast i några timmar</li>

	</ul>
</div>


<div class="drug_info">
	<h3>Negativa effekter</h3>
	<ul>
		<li>Utmattning</li>
		<li>Sömnlöshet</li>

		<li>Förvirring</li>
		<li>Beroende</li>
		<li>Viktminskning</li>
		<li>Fet hy</li>
		<li>Paranoia</li>
		<li>Psykos</li>

		<li>Depression</li>
		<li>Aggressivitet</li>
	</ul>
</div>

<h3 style="clear: both;">Låttips</h3>
<ul>
	<li>Petter - Fredrik Snortare och Cecilia Synd</li>
	<li>Jefferson Airplane - White Rabbit</li>

	<li>The Killers - Uncle Johnny</li>
	<li>Virtual Voices - Skräpmaja</li>
	<li>System of a Down - She's like Heroin</li>
</ul>