<p>
Man brukar säga att normer skaver. Man syftar då på att ingen riktigt kan leva upp till normen och att det är som att ha på sig ett par skor som antingen är för stora eller för små. Normen är en utopi, ett normalitetsideal som alldeles för ofta inte tar hänsyn till verklighetens människor.
</p>

<p>
Normerna är det största hindret för att alla människor ska ses och behandlas som unika individer. Våra möjligheter att vara individer begränsas normernas ramar för vårt kön, våra begär och våra drömmar. Som tjej förväntas du vara mjuk och tjejig, gilla rosa, kjolar, smink och oroa dig för din vikt och ditt utseende men inte prata lika mycket om karriär och jobb. Som kille förväntas du vara intresserad av sport, vara stark och lite hård, gärna gilla lite äckligare saker och inte bry sig så mycket om hur du ser ut utan bry dig mer om karriär och jobb. Och kanske vill du vara en hård &#8221;riktig&#8221; kille? Men visst skaver det ibland när du känner dig ledsen och nere, och sorg och känslor inte får komma ut? 
</p>

<p>
Vi förväntas också alla vara heterosexuella och vi antas vilja skaffa barn och vara tillsammans med samma person, gärna hela livet. Vi utgår också ifrån att även om vi inte har samma partner hela livet i alla fall bara vill ha en i taget. För många känns detta inte som ett problem, för det stämmer ju ganska bra med vad de faktiskt vill. Så långt är det inget problem. Men när det ska genomföras i praktiken kan det likförbannat skava ibland. För även om det du ville var att gifta dig och skaffa barn så sitter du som tjej plötsligt där, isolerad. När du sedan återvänder till arbetsmarknaden så har dina förutsättningar förändrats, din lön blir lägre och arbetsgivare kanske väljer att inte anställa dig för att de tror att du ska vara hemma för mycket med sjuka barn.
</p>

<p>
Men så finns dem som inte passar in alls. Tjejer som vill göra karriär, killar som vill jobba på dagis och människor som inte vill skaffa barn &#8211; de framstår som konstiga och onormala. Men de är kanske ändå mer normala än de som inte vill leva i parförhållanden alls utan vill ha fler partners på samma gång, eller dom som dras till folk av samma kön, tänder på ovanliga saker eller kanske inte alls vill ha sex. Dessa kan få så stora skavsår av normerna att de haltar fram i livet. Det kan jämföras med att trycka ner sin fotstorlek 39 i ett par skor i storlek 35. Stympa dina fötter så kanske du får plats. Som systrarna i askungen som skär av sig hälarna och tårna för att få gifta sig med prinsen. En del betalar helt enkelt ett högt pris för att passa in i normen. 
</p>

<p>
Många människor stympar sig mer eller mindre i sina försök att passa in i norm-skon. Och om de inte gör det själva finns det tyvärr andra som karvar i de onormala för att få dem att passa in lite bättre, eller för att poängtera skillnaden så att ingen ska tro att de också är &#8221;onormala&#8221;. Genom att markera avstånd mot det onormala har man markerat sin plats inom normen. 
</p>

<p>
Därför diskrimineras, trakasseras, hotas och misshandlas ibland dem som inte kan låtsas att normen känns bra och leva efter den. Alla vet att det straffar sig att bege sig utanför normen men få vet att ingen egentligen passar i skorna. Inte ens de som verkar trivas med det är helt nöjda med den roll de måste spela. Normen är en paketlösning, som en dåligt planerad charterresa som aldrig tar slut. För även om man är tjej och faktiskt gillar smink och att vara snygg så gillar man inte nödvändigtvis att bli behandlad som att man är lite dummare än killar eller att killar tycker att de ha rätt att tafsa och kalla en för hora. Men det är tyvärr inte så idag att vi alla kan ta våra favoritbitar av normen och rata resten. 
</p>

<p>
Man säger att normerna bygger på en dikotom världsuppfattning, det vill säga att allt är uppbyggt i två motsatspar. Exempel på det är manlig-kvinnlig, snygg-ful eller svart-vit. Men världen är inte svart-vit. Det mesta har olika nyanser av grått och vad som är manligt eller kvinnligt är något som varierar mellan kulturer och tidsåldrar. På 1700-talet sprang de mest manliga männen omkring i smink, peruk, högklackade skor med rosetter och de mest fåfänga använde lösvader &#8211; allt för att vara nog manliga.  
</p>

<p>
Men dikotomi är inte bara att de finns två motsatspar utan också att det ena värderas som bättre och det andra som sämre. På så sätt delas världen upp i hierarkiska värderingsnormer där manligt är mer värt än kvinnligt, där vita människor är mer värda än svarta, där heterosexuella är friskare än homosexuella och så vidare. 
</p>

<p>
Vi borde börja tänka utanför dikotomierna. <strong>Det finns fler än två dikotomier av det mesta och olika är inte samma sak som att vara olika bra eller olika mycket värda.</strong> För om vi lyckas bryta normerna kan vi vara våra egna unika personligheter, ingen likadan som den andra men alla lika bra och lika mycket värda. Då kan vi skapa en värld där vi accepterar varandra för våra individuella olikheter.
</p>

<p>
Var skaver din norm? 
</p>

<hr />

<p>
Linnéa Sjögren, medlem i Feministiskt initiativ och kontaktperson för F! Student Stockholm.
</p>

<p>
För att kontakta Linnéa maila tiarafeministen@gmail.com eller kolla på 
<a href="http://www.tiarafeministen.blogspot.com/">tiarafeministen.blogspot.com</a>
<br />
Mer information om Feministiskt initiativ hittar du på <a href="http://www.feministisktinitiativ.se/">www.feministisktinitiativ.se</a> och <a href="http://fistudent.xenario.net/">fistudent.xenario.net</a>
</p>