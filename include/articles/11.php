<p class="ingress">

</p>

<h2>Hjälp, jag har aldrig kysst någon förut!</h2>
<p>
Du  är inte ensam, det finns de som är tjugo och aldrig har kyssts. Det kommer förr eller senare och är inget att oroa sig för. När man är ung är det lätt att känna sig lite efter och oerfaren om "alla andra" har haft flick-/pojkvän, hånglat och varit fulla. Fast det är inte ovanligt att klasskompisar och vänner "drar en vit lögn" för att verka mer erfarna än de egentligen är. Ingen vill ju framstå som efter.<br />
Och visst blir det mer och mer press när många låtsas vara erfarna, eller hur?
</p>

<p>
Och du, förresten, det märks inte om du har kysst någon förut eller inte, så du behöver inte oroa dig.
</p>


<h2>Hur gör man då?</h2>
<p>
Att försöka beskriva en kyss för någon som aldrig kyssts är inte det lättaste. En kyss är ju mycket mer än en djup puss. Jag ska göra ett försök här, men ingen text i världen kan förklara hur det går till och hur det känns.
</p>

<p>
Man låter läpparna mötas, de flesta sluter ögonen, och sedan öppnar man munnen. Många stänger och öppnar munnen i en långsam, lite "nafsande" rörelse. Ibland kan man låta tungorna mötas, kanske cirkulera runt varandra ett tag innan man stänger munnarna igen.
</p>

<p>
En kyss kan vara mellan två-tre sekunder och flera timmar, även om det vanligaste är någonstans mellan fem sekunder och en minut.
</p>

<p>
Hur man gör när man kysser varandra sitter någonstans långt in i ryggraden på alla. När det väl är dags så bara fungerar det. Efter någon sekunds kyssande förstår man hur det fungerar - och skulle man känna sig osäker är det bara att "följa med". En kyss är 90% känslor och 10% teknik.
</p>

<div class="illustration">
<img src="http://images.hamsterpaj.net/article_illustrations/kysstomat.jpg"  />
Kyss en tomat
</div>

<h3>Om du ändå känner dig osäker så har vi ett tomat-tips som faktiskt fungerar ganska bra</h3>
<ol>
<li>Skaffa en fin och fräsch tomat, lagom mogen och lagom stor</li>
<li>Skär av toppen på tomaten, så att du får ett drygt en centimeter tjockt "lock"</li>
<li>Använd fingrarna för att ta bort "väggarna" i tomaten</li>
<li>Häll ut ungefär hälften av kärnorna, så att tomaten inte är lika blöt och kladdig</li>
<li>Nu är det bara att börja kyssa!</li>
</ol>
<p>
Givetvis blir det en kall och känslolös kyss, men tekniken fick ändå mellan 5-7 poäng av tio när vi bad några hamsterpajare testa!
</p>


<h2>Vad är det för skillnad på kyssar och hångel?</h2>
<p>
Hångel är mer än en kyss: hångel är kyssar och smekningar, ofta ganska intima sådana. En kyss kan vara ett sätt att säga "hejdå" på, hångel tar tid, att hångla i en timma är inget konstigt.<br />
Ofta hånglar man liggandes, i en soffa eller kanske en säng. Det börjar lite trevande som en kyss och slutar många gånger med att varma kläder åker av och att det är händer lite varstans; på rumpan, insidan avlåren, i håret, på tjejens bröst och bak i nacken.<br />
Och sist, lite etikettregler:<br />
<strong>Att kyssas bland andra är okej - att hångla offentligt är inte okej!</strong>
</p>

<h2>Vad kan man göra för att bli en bättre kyssare då?</h2>
<p>
Ett mantra som stål att upprepas är <em>"alla är olika"</em>. Det är svårt att hitta två killar eller två tjejer som gillar precis samma saker. Att kyssas "bra" handlar om att göra just det din kysspartner gillar, det är något man lär sig med tiden. Man märker vad som skickar kårar längs nacken, vad som får nadhämtningen att bli djupare, när hon/han slappnar av ännu mer och hur man ska locka fram de där knappt hörbara små stönen.
</p>
<h3>Men, ett par praktiska tips som fungerar på många</h3>
<ul>
<li>Använd en hand för att hålla om din partners nacke, hår eller käkparti</li>
<li>Våga visa att du njuter! Många verkar tycka att det är pinsamt att visa känslor, det är det inte!</li>
<li>Kyss gärna utanför munnen, halsen och vägen upp mot baksidan av örat är känslig</li>
<li>Lätta smekningar och mjuka "nafsande" kyssar mellan halsen och nacken brukar många tycka om</li>
</ul>